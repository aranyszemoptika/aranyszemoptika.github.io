---
permalink: szurkehalyog-mutet
layout: root
---

# Szürkehályog műtét

## Milyen jelek utalhatnak a szürkehályogra?

Ha az alábbi tünetek bármelyikét tapasztalja, ne halogassa, forduljon hozzánk!

- Homályos látás
- Elhalványuló színek
- Káprázás – a reflektorok, lámpá­k fénye vagy a napfény túl élesnek tűnik
- Rossz éjszakai látás
- A szemüveg vagy kontaktlencse dioptriájának gyakori változása

Ezek a tünetek természetesen más szembetegség fen­nállásakor is jelentkezhetnek, de nagyon gyakoriak a szürkehályog kialakulása esetén. Ha bármilyen látásproblémát tapasztal, mindenképp keressen fel egy tapasztalt szemész szakorvost!

## Mi történik a szürkehályog műtét előtt?

Egy előzetes vizsgálat során a szakorvos megállapítja a szürkehályog típusát, előrehaladottságát, továbbá ellenőrzi, hogy Ön alkalmas-e műtétre.

Ezután megtervezi a műlencse dioptriáját és segít a megfelelő műlencsetípus kiválasztásában. A két szem műtéte nem egy napon történik.

## Fontos tudnivalók a vizsgálat előtt

- A részletes szemvizsgálat körülbelül __2 órát__ vesz igénybe.
- __Szemüvegét__ vigye magával.
- Ha kontaktlencsét visel, a vizsgálat napja előtt a KEMÉNY LENCSÉT 4 hétig, a LÁGY LENCSÉT 1 hétig __NE viselje__. A vizsgálatra is szemüvegben menjen.
- Vigye magával a korábbi __szemészeti leleteit__, valamint zárójelentéseit, belgyógyászati és egyéb vizsgálati eredményeit, melyeket az __elmúlt 3 évben__ kapott.

__Mi történik a vizsgálat során?__

- A vizsgálat teljesen __fájdalommentes__, nem jár kellemetlenséggel.
- Szemcseppekkel kitágítják a pupilláját, ezért a vizsgálat után néhány óráig __homályosabb__ lesz a látása és fényérzékeny lesz a szeme. Gépjármű vezetése a vizsgálat után __NEM javasolt__.

__Hogyan készüljön a szürkehályog műtétre?__

- Nyugodtan __étkezhet__ a kezelés előtt, ne érkezzen a műtét helyszínére éhgyomorra.
- Hölgyek a szürkehályog műtét előtt __ne sminkeljenek__.
- Vigyen magával __napszemüveget__.
- A kontaktlencse viselését továbbra is mellőzze, a kezelésre is szemüvegben menjen.

## Phakoemulsifikáció (közismert rövidítése: Phako)

A Phakoemulsifikáció a legkorszerűbb eljárás, amelyet „öltés nélküli” szürkehályog műtétnek is hívnak.

A Phako során egy igen kis sebzésen keresztül egy eszközt juttatnak át a szaruhártya széli részén. Ez a végén tűszerű kis eszköz igen nagy frekvenciájú hanghullámokat bocsát ki, amely a tönkrement, elöregedett szemlencsét apró darabkákra zúzza. Ezeket a darabkákat azután a bejuttatott eszközön keresztül kiszippantják, azonban a lencse hátsó felszínét képező tok a helyén marad. Az eltávolított természetes lencse helyére ültetik be a műlencsét.
A Phakoemulsifikáció során alkalmazott bemetszés olyan parányi, hogy magától összetapad, meggyógyul, öltésekre, varróanyagra nincs is szükség. Ezért is hívják „öltés nélküli” szürkehályog műtétnek.

## Szürkehályog típusai

__A korral kialakuló szürkehályog__

Három fajtája van a korral kialakuló szürkehályognak: a kemény, a kérgi és a tok alatti szürkehályog.
 
A kemény szürkehályog esetében a fokozatosan elkeményedő lencse jellemző, sárgás színezetű lesz. Jellemző rá, hogy a távolra látás képessége vész el hamarabb, a közelre látás sokáig megtartott. Az ilyen betegek elhagyják korábbi olvasószemüvegüket, mintha „második látás” alakulna ki.
 
A kérgi szürkehályog típusnál a homályok elsősorban a lencse széli részein jelennek meg. Ez az a fajta, melyre nagyon jellemző a fényforrások (utcai lámpák, autó stb.) körül megjelenő csillogó udvar.
 
A hátulsó, tok alatti szürkehályog elsősorban valamivel fiatalabb korú pácienseknél fordul elő. A leggyakoribb tünet a káprázás, ill. gyenge látás jó fényviszonyok ellenére. Sok esetben alakul ki trauma hatására, ill. szteroid típusú gyógyszerek szedésének, vagy sugárzás hatásának következményeként.

__Traumás eredetű szürkehályog__

A traumás eredetű szürkehályog csoportjába tartoznak a fizikai erőbehatásra kialakult szürkehályogok. Az ionizáló sugárzások, elektromos, kémiai behatások, ill. betegségek, (mint pl. cukorbetegség) hatására kialakult kórképek is ide sorolhatók. Azonnal a behatás után, de akár évek múlva is kialakulhatnak a következmények.

__Másodlagosan kialakuló szürkehályog__

A szürkehályog műtét során a sebész a szemlencse belső részét távolítja el. A lencse tokja a műtétnél megmarad, ez szolgál a beültetett műlencse tartójául. Ez a lencsetok is homályossá tud válni, így a későbbiekben zavarhatja látást. Ez a homályképződés, mivel a műtét következményeként másodlagosan alakul ki, másodlagos szürkehályog néven ismert.

A jelenség hónapokkal, esetleg évekkel a műtét után alakul ki, általában mindkét szemet érinti. Ez a kórkép az, mely igen jól reagál a lézeres kezelésre.

__Veleszületett szürkehályog__

A veleszületett szürkehályog esetében a lencsehomály már születéskor jelen van. Minden 2000. szülésre esik egy ilyen eset. Ezek a szürkehályogok sok esetben nem járnak a látás beszűkülésével. Ha mégis, akkor műtéti kezelést igényelnek. A legtöbb esetben a csecsemőknél más alapbetegségéhez kapcsolódva alakul ki, esetleg örökletes, illetve kis számban nincsen nyilvánvaló oka.